দেশের প্রতিটা সংসদীয় আসনে কমপক্ষে ১০/১২ টা করে ইউনিয়ন আছে। বেশিরভাগ আসনে পৌরসভা আছে। উপজেলা পরিষদ তো সব জায়গাতেই আছে। আওয়ামীলীগ আমলে ইউনিয়ন চেয়ারম্যান পদে দলীয় নমিনেশনে ১ কোটি টাকা লাগতো। পৌরসভার চেয়ারম্যান, কাউন্সিলর পদগুলো বেচাবিক্রিতে সব মিলে ৪/৫ কোটি টাকা হাসিল আদায়ের সম্ভাবনা থাকে। উপজেলা পরিষদেও এক চেয়ারম্যান, দুই ভাইস চেয়ারম্যান মিলে ৪/৫ কোটির কম না। এইগুলা এমপি সাহেবরাই ডিল করতেন মূলত, এমপি সাহেবের নির্বাচনের খরচ উঠে যেতো। কিছু ব্যাতিক্রমও ছিলো, দেখা গেছে অনেকে এমপিকে ডিঙ্গায়েও দলীয় নমিনেশন নিয়ে আসছে। এইভাবে টাকা খরচ করে দলীয় নমিনেশন প্রাপ্ত প্রার্থী যে কোন মূল্যে জিততে চাইতেন ও প্রায় সব ক্ষেত্রেই জিতে যেতেন। এমপি সাহেব দল ও প্রশাসন নিয়ে প্রার্থীর পাশে দাড়াতেন। এমপি সাহেব গ্রহণকৃত অর্থ হালালীকরণ ও তার নিজের লোক সেট করার জন্য প্রয়োজনীয় সব ব্যবস্থাই করতেন।

সুপ্রিম কোর্টের রায়ের মাধ্যমে দেশে তত্বাবধায়ক সরকার ব্যবস্থা ফিরে এসেছে। তত্বাবধায়ক সরকারের মেয়াদ তিন মাস থেকে ছয় মাসে উন্নীত করে একটা প্র‍্যাক্টিস চালু করা যায় যে- প্রথম তিন মাসে তত্বাবধায়ক সরকার সব স্থানীয় নির্বাচনগুলো শেষ করবেন, বাকি তিন মাসের মধ্যে জাতীয় নির্বাচনের আয়োজন করবেন। আমাদের দেশে জাতীয় নির্বাচন যেই কারণে তত্বাবধায়ক সরকারের অধীনে হওয়া উচিত, ঠিক একই কারণে স্থানীয় সরকার নির্বাচনগুলোও তত্বাবধায়ক সরকারের অধীনে হওয়া উচিত। চাইলে সংশোধিত সংবিধানে এই সংক্রান্ত সুস্পষ্ট বিধান অন্তর্ভুক্ত করা যেতে পারে। টাকার প্রভাব, দলীয় প্রভাব মুক্ত স্থানীয় সরকার নির্বাচন বাদে শুধু সুষ্ঠু জাতীয় নির্বাচন দিয়ে কখনোই সামগ্রিক গণতন্ত্রায়ণ সম্ভব নয়।

- ব্যারিস্টার মোস্তফা শাকেরুল্লাহ
